პირველი მორიელი რედაქციიდან რომ გამოდიოდა მაშინ იგრძნო. ბინდდებოდა, მეორე სართულიდან კიბეს დაუყვა, პალტოს საყელო აიწია და პაპიროსის ამოსაძვრენად ხელი ჯიბეში ჩაიყო_თითებზე რაღაც ააცოცდა. ხელი ჯიბიდან სასწრაფოდ ამოიღო, დაიხედა და ცივმა ოფლმა დაასხა.
ელდანაკრავმა მთელი ძალით დაიქნია ქვეწარმავალი, კიბის საფეხუზე დააგდო და გასრისა, მაგრამ მოინუსხა. კარგა ხანს ვეღარ გადადგა შემდეგი ნაბიჯი, გასრესილ მორიელს დაშტერებოდა.
შფოთვა მოეძალა. რამენაირად თავი უნდა მოეთოკა. 
ფრთხილად ჩადგა ფეხი შემდეგ საფეხურზე, დაჭყლეტილ ქვეწარმავალს გვერდი ისე აუქცია, თითქოს წამოხტომისა ეშინოდა. რამდენიმე საფეხურის შემდეგ პირით უკვე სადარბაზოს გასასვლელისკენ იდგა. სულ ათი თუ თერთმეტი ფეხის ჩადგმაღა ჰქონდა დარჩენილი რათა იქ გასულიყო, საიდანაც მომაკვდავი დღის შუქი შემიდიოდა. ეს, მიხეილის ქუჩის შუქი, თუნდაც გაცრეცილი, თუნდაც ღვთისა და ხვალინდელი დღისგან განწირული იმედს ჰგავდა. ზიმედ ამუშავდა გონება: "მორიელი? რა ჯაჰნაბამ ჩამისვა ჯიბეში? რა დოზანაა?" 
ქუჩაში გავიდა_ ვაშა! ყინავდა, ოღონდ ტფილისურად, უთოვლოდ. მეორე ფიქრი თავში, რომ მოუვიდა ასეთი იყო: "რამ შემეშინა და ამაცახცახა ასე ძალიან?" შემდეგ იქითა მხარეს უნდა გადასულიყო, მაგრამ ისევ ნაბიჯი გაუცივდა_კისრიდან ხერხემლის გასწვრივ ისევ რაღაც მიუძვრებოდა. გაიწელა, ხელის ჩაყოფა სცადა, მაგრამ პალტოს ვიწრო და უხეშმა საყელომ არ გაუშვა. ის კი უკვე ბეჭებთან ცოცავდა.
ფეთიანად გაიხადა პალტო. როგორ და რანაირადაც მოახერხა და მიწვდა ისე დიაცა ხელი. მოარტყა. პალტო იქვე ცაცხვის დაბალ ტოტზე დაკიდა. არაფრისა მორიდებია, პიჯაკს შიგნიდან პერანგი ამოიჩაჩა, მიიგრიხ-მოიგრიხა, ტანი გაიქნია-გამოიქნია, ორჯერ-სამჯერ ახტა-დახტა და ბეჭებზე მისრესილი მორიელი მიწაზე ჩამოატყეპა.
ღელვისას სჩვეოდა, თითებს თმაში შეიცურებდა და უკნ გადაიწევდა. ახლაც ასე ჰქნა. რედაქციაში აბრუნებას კი აზრი აღარ ჰქონდა, იქიდან ხომ ბოლო თავად გამოვიდა. მერე ყველა ჯიბე საგულდაგულოდ შეიმოწმა _ რა მორიელი, რის მორიელი. პალტო ცაცხვის დაბალი ტოტიდან ჩამოხსნა მკლავზე გადაიკიდა და ქუჩის გადასაკვეთად ტროტუარიდან ფეხი ჩადგა, მაგრამ ორი ნაბიჯის მერე შეჰყვირა, რადგან ახალი ქვეწარმავალი მარჯვენა სახელოში მიუბობღავდა. აი, ახლა კი პალტო შუა მიხეილის ქუჩაში დააგდო და მარცხენა ხელით მარჯვენა მკლავი იცემა. თან, იცემა და ასე უბრალოდ? მორიელის გაჭყლეტვა ხომ იგრძნო მაინც ვერ შეჩერდა, მიაყოლა და მიაყოლა სილაქი. სიცივე აღარ აწუხებდა. სიცივე კი არა, აღარაფერი აღარ აწუხებდა კაცთა საწუხრებიდან, იმიტომ, რომ ქვეწარმავალი ახლა მარცხენა მკლავზე დაუბობღავდა.
მარჯვენა დაიცა მთელი ღონით. მერე ისევ, ისევ, ისევ...
მეეტლეს ეგონა, რომ ქუჩაში დაგდებული პალტოს ასაღებად დახრილი კაცი ხედავდა. ბოლოწამსღა მოჰქაჩა ცხენებს აღვირი. ცხენსაც არ ეგონა გაჩერებას ასე სწრაფად თუ მოსთხოვდნენ. მოკლედ ეტლმა გეზი დაჰკარგა და კიდევ კარგი ძალიან არ მიჰქროდა, თორემ პალტოსთვის დახრილ კაცს მოჰკლავდა. მაგრამ გადარჩენილ კაცს მთელი ეს ამბავი არ დაუნახავს, ორთავ ხელს მუცელსა და მკერდზე ირტყამდა.
-გიჟი დაამბით, მამაძაღლი, გიჟი! გარადავოი!_იღრიალა მეეტლემ. გიჟი ყამით შეჩერდა, მეეტლეს ცარიელი მზერით შეხედა, მერე ის თავის პალტო ქუჩაში დასტოვა და გაღმა გადაბარბაცდა. გზად, კიდევ, პიჯაკიც გაიძრო, პერანგიც შეიხსნა და ტანიდან რამდენიმე მორიელიც ჩამოუვარდა, მაგრამ ეს მის მეტი არავის შეუმჩნევია.
გარადავოი ახლოს არ აღმოჩნდა. ეტლთან სამმა თუ ოთხმა გამვლელმა მოიყარა თავი, რადგან იმ სიცივეში სეირისთვისაც კი იქ დიდხანს გამჩერებელი არავინ იყო.
-უი, რა მთვრალია, - თქვა ქალმა, რომელსაც ბეწვის საყელოში ჩამალული სახე არ უჩანდა.
-გიჟია, ჩემმა მზემ, რა მთვრალი, რის მათვრალი,-ვერ ცხრებოდა მეეტლე.
-მარაფეტია! - საქმის ცოდნით ჩაიბუტბუტა გრძელცხვირა ახალგაზრდა, ნახშირივით შავმა კაცმა, და მიმოიხედა, იმიტომ, რომ ჰამაც უნდოდა მისი სხვანაირად ჩაბუტბუტებული ვინმეს გაეგო და მიმხვდარიყო, რა ბიჭთანაც ჰქონდათ საქმე, ჰამაც ისეთი რამე თქვა წესით, რომ არავის უნდა გაეგო და ვითომ სწორედ ეს შეამოწმა კიდეც.
იქით პორტფელიანმა ბატონმა ჩაიარა და ყველას ალმაცერად გაჰხედა.
ის კი გაიქცა. გაღმა, რომ გადაბანცალდა ერთიც ამოისუნთქა და გაიქცა. ზევით მირბოდა, ცალ ხელში პიჯაკი ეჭირა, მეორეს იქნევდა. სირბილში მორიელები არ სჩანდნენ. მირბოდა სანამ ქოშინმა დახრჩობა არ დაუპირა, მაგრამ ზედა ქუჩაზე გულს უკვე მკერდის ამოგლეჯვა და თავისი გზის პოვნა უნდოდა. მეტი ვეღარ შეძლო, შედგა, მოიხარა, მუხლებს დაეყრდნო, მიწას ჩაჰხედა.
ნახევარ ნაბიჯში მისკენ ხუთი მორიელი მობობღავდა.
-ოჰ, თქვენი…
ხუთივეს შესდგა, დახოცა, დაჭყლიტა, დასრისა, მუსრი გაავლო და ფანრის ბოძს მიეყრდნო. შორიდან გაზის ფანრების ამნთები მოდიოდა, ქუჩას მოუყვებოდა, თავის საქმეს შვრებოდა.
-რა ვქნა?-ხმამაღლა ჰკითხა ბინდიან ქუჩას. ჯერ კიდევ ქოშინებდა.
გზის გაგრძელება ამჯობინა. რამდენიმე ნაბიჯი, რომ გადადგა ხელი დაიქნია, ქვეწარმავალი ჩამოაგდო, ფეხიც დააბიჯა, ოღონდ აღარ უღრიალია. მეფანრეს გაუსწორდა, მეფანრემ ეჭვით შეხედა.
-მორიელები მესევიან,	 - შესჩივლა.
-დაგესევიან, მამაძაღლი, აბა, რას იზამენ. ეხლა ისეთი დროა…-თავი გააქნია მეფანრემ და გაერიდა.
აგურის კედელს მიეყრდნო. ეს კედელი მანუფაქტურის ღობე-გალავანი იყო. კისერში ჩაიყო ხელი და ტკაც, მოუჭირა.
-ვერ კი მკბენენ, ისე ვხოცავ, მაგრამ როდემდე?..-ფერი სულ წასული ჰქონდა, გათანგულიაო, ამაზე იყო ნათქვამი.
შემდეგ ფეხის გულზე იგრძნო ღიტინი. ბათინკი გაიხადა და დაბერტყა. ორი ჩამოვარდა.
-აბანოში წავიდე?
-წადი, რა, - უპასუხა საიდანღაც ამოზრდილმა ბავშვმა. სეირობდა მამაძაღლი.
-მოიწი აქ ბიჭო. მოიწი და ორ შაურს მოგცემ,-თითით მოიხმო და რომ მიუახლოვდა თითითვე მიწისკენ მიანიშნა,-ამას ჰხედავ?
-რასა?
-აი, რაც დაბობღავს.
ბიჭმა რამე უპასუხა თუ არა ვეღარ გაიგო, რადგან, რაღაც ჯანდაბამ გვერდით მიახედა. აგურის კედლიდან, რომელიც მანუფაქტურის ღობე-გალავანი იყო, მორიელები გადმოდიოდნენ. აი, ახლა კი ძალიან ხმამაღლა იბღავლა და გონებაზე შავი ფარდა ჩამოეფარა. დღის შუქი მოკვდა, ქუჩას უკვე გაზის ფანრები ანათებდნენ.


თავი მეორე
ყვავები რექვიემს ჩხაოდნენ

იმავე დღეს ფოტოგრაფ ევგენი ენიკალოპოვის დაკრძალვას მაინც და მაინც ბევრი ხალხი არ დასწრებია. თუ დაკვირვებიხართ, კიდევ, ყოველთვის ასეა: პროცესიის მონაწილეთ მოქალაქეებზე ორჯერ მეტად სცივათ. კუბოს ენიკალოპოვის მეუღლე და გათხოვილი შვილი მიუყვებოდნენ. შვილიშვილებს ბავშვურად, აქეთ-იქით გაურბოდათ თვალები და გამართულ გზაზე სიარულს საფლავებზე ხტუნვა ერჩიათ, სიძე კი რამეებს და რუმეებს აგვარებდა _ დანარჩენებს ხან საქმიანად გაასწრებდა და ხანაც საქმიანადვე ჩამორჩებოდა.
მიუსაფარია სასაფლაო. მიუსაფარია ზამთარი. თითქმის შავ ხეებს ფოთლები აღარ ჰქონდათ და ტოტებზე ყვავები შემოესათ. ყვავები რექვიემს ჩხაოდნენ. ჩრდილიან ადგილებში ძველი, გაყინული თოვლი გამვლელს და გამომვლელს ახსენებდა, რომ ისინიც აუცილებლად მოკვდებოდნენ. ისტორიკოსმა გრიგოლ ლაშხმა გაყინული თითები ანგლიჩნური, ოღონდ ძველი პალტოს ჯიბეებში ღრმად ჩამალა _ ხელთათმანები შინ დარჩენოდა. ის და გარდაცვლილი ბოლო ხუთი წლის განმავლობაში ფრიად მეგობრობდნენ. ენიკალოპოვი შეუცვლელი კაცი იყო, ყველაფერი ეხერხებოდა. ვორონცოვის მოედნის უკან ატელიეს ფლობდა, ფოტოგრაფიებს იღებდა, ზაფხულობით კი აუცილებლად პოულობდა დროს და მთელი ტფილისი კოჯორსა და მანგლისში, რომ გაიკრიფებოდა მეცნიერებს ექსპედიციებში დაჰყვებოდა. ბოლოს დიდი გეგმებიც დასახა, უკვე ალბომის გამოშვებაზე ფიქრობდა. ლაშხთან ერთად მეცენატის მოძიებასა და ევროპაში გამგზავრებას აპირებდა. ევროპაში ხომ ტიპოგრაფია სხვა სართულზე ბრძანდება.
მოკლედ გრიგოლ ლაშხს ევგენი ენიკალოპოვი ხელიდან გამოეცალა. ბოლო ექსპედიციაში გადაღებული მთელი ფირიც ოხრად დარჩა, ერთი ფოტოგრაფია დაბეჭდა ცხონებულმა და მიაბარა კიდეც უფალს სული.
შეჩერდნენ. სიძე დაფაცურდა, ქალებმა მოთქმას უმატეს. ამ ქვეყნად ენიკალოპოვის ადგილი აღარ იყო, ბოლო ალაგასღა იწვა. გრიგოლ ლაშხმა თავი ჩახარა. ბავშვობიდან სთრგუნავდა კუბოზე დაყრილი მიწის გუგუნი. ყველანი შეჯგუფდნენ.
-საბრალო ევგენი, კაცო, - გვერდით ამოუდგა გარდაცვლილის ნათესავი, ვორონცოვის მოედანთან, ატელიეში რამდენჯერმე ნანახი შედარებით ახალგახრდა კაცი.
-აბა…
მერე ქალებმა იკივლეს და ყვავებმა ჩხავილს უმატეს.
-როგორ სჩხავიან ეს ოხრად დასარჩენები, - ისტორიკოსმა ლაშხმა სხვა არ იცოდა რა ეთქვა.
-როგორ მოჰკვდა, კაცო, საწყალი.
გრიგოლმა გაკვირვებით შეედა და მაშინღა მოაგონდა, რომ მეგიბრის სიკვდილის მიზეზი არ იცოდა. ნათესავი ეტყობა მიხვდა ასე რომ იყო საქმე.
-მტკვარში დაიხრჩო საბრალო.
-მტკვართან რამ მიიყვანა? ფოტოგრაფიას იღებდა?
-არა, თევზაობა მონდომებია.
-ამ ყინვაში?
-მეც ვერა გამიგია რა. ალბათ, წერას ჰყავდა აყვანილი, თორემ სამუშაოზე წასული ისევ შინ მიბრუნებულა, თევზაობა მწადიაო, ტანისამოსი გამოუცვლია, ყელიანი ჩექმა ჩაუცვამს და…
გრიგოლ ლაშხი ვერაფერს მიხვდა. კუბოს ფიცარზეც სწორედ ამ დროს დაიგუგუნა სასაფლაოს მუშების დაყრილმა მიწამ, გარდაცვლილის გათხოვილ შვილს კი გული შეუღონდა. ახლო მდგომებმა ხელი შეაშველეს, კუნძზე თბილი თავშალი გაუშალეს, წყალი შეაძლიეს. სიძემ გულშემოყრილ ცოლს გაჰხედა, სხვათა ზრუნვა დაინახა და კაცურად რამე-რუმეების მოგვარება განაგრძო. ბავშვები დედას მიეხუტნენ.
ისტორიკოსი ანგარიშმიუცემლად ათვალიერებდა ხალხს. სასაფლაოდან პირდაპირ სასწავლებელში, სტუდენტებთან მიიჩქაროდა. ანაზდად მზერა უქუდო, ხუჭუჭა კაცმა მიიპყრო. აქამდე არ დაენახა ეს კაცი, რომელიც გასაოცრად ჯიქურ მისჩერებოდა. რაღაც ძალიან ავი იგრძნობოდა მის თვალებში. ჩაფსკვნილი, ღონიერი ვინმე სჩანდა.
ლაშხმა მზერა მოარიდა, კაცმა კი არა. თითქოს მიახლოება უნდოდა და ხელსაყრელ წამს ელოდებოდაო. შემდეგ ლაშხს მავანი ჩამოეფარა, მაგრამ კაცმა ადგილი შეიცვალა. ახლა თითქოს უფრო ბოროტად უყურებდა. ისტორიკოსი შეშფოთდა. "ვინ არის, რა უნდა ჩემგან?"-თუმცა თავისთვის დასმულ კითხვას ისა სჩვევია, რომ თავად თუ არ უპასუხე, არვინ გაგცემს ხმას. ენიკალოპოვის ნათესავისკენ გაიხედა, ქვრივისთვის ხელმკლავი გამოედო და ანუგეშებდა. პროცესია სასაფლაოს გასასვლელისკენ ბრუნდაბოდა.
ენიკალოპოვის ნათესავმა ლაშხის მზერა მაინც შეამჩნია და ისტორიკოსმა ამით ისარგებლა, მიუახლოვდა.
-მომიტევეთ, ღვთის გულისათვის, მაგრამ ერთის წუთით მოგაცდენთ. აი, ის ახალგაზრდა ცხონებული ევგენის ნათესავია?
-რომელი, აბა?
-აი, ის…
მაგრამ, მართლაც რომელი? წამის წინ, როდესაც ისტორიკოსი კითხვისთვის პირს აღებდა ის ხომ იქ იდგა.
-მომიტევეთ, ახლა აღარ ჩანს. თვალს მოეფარა.
-ეგ არაფერი, რომ გამოჩნდება დამანახეთ, - და ნათესავი სხვა ნათესავებს შეუერთდა.
გრიგოლ ლაშხი მარტო მიაბიჯებდა. "ნეტავ სად გაქრა?"
ცხადია არ გამქრალა, მხოლოდ უკან აღარ მისდევდა, წინიდან მოევლო და მალიმალ აბრუნებდა თავს ისტორიკოსისთვის ავი მზერა რომ არ მოეკლო.
სასაფლაოს გარეთ კი ეტლები ჩამწკრივებულიყვნენ, კლიენტებს ელოდნენ. ლაშხმა ნაბიჯი შეანელა, მერე ის წამი იხელთა უცნობი უკან რომ არ იხედებიდა და იმედჩასახული უახლოეს ეტლში აძვრა.
-ავლაბრისკენ!
მეეტლემ მათრახი გაატლაშუნა, ცხენებმა ფლოქვები ააკაკუნეს, ხიდან ყვავმა დაიძახა ყველანი მაინც აქ დაბრუნდებითო. 
"უხერხულად კი გამოვიდა, ქვრივს არ დავემშვიდობე"-გაიფიქრა ლაშხმა. ეტლიდან გამოჩნდა როგორი გაფაციცებით იყურებოდა აქეთ-იქით ავი მზერის პატრონი. ალბათ მას ეძებდა… მაგრამ, რატომ? ო, ღმერთო, რაღაც სიგიჟეა.
ეტლი ერევნის მოედანზე, რომ გავიდა თავი სამშვიდობოს იგრძნო, მაგრამ ამ მეეტლეს საითღა მიჰყავს?
-ეი, მეეტლევ, საით?
-განა ჰავლაბარი არ მითხარი, კნიაზ?
დასწყევლოს უფალმა, ავლაბარი უთქვამს და აღარ კი ახსოვდა. მაგრამ რატომ ავლაბარი, განა სასწავლებელში არ მიეჩქარებოდა? გულის ჯიბიდან ძეწკვზე დაკიდებული საათი ამოიღო. "არა უშავს, რა, მოვასწრებ. შინ მისვლა მარგებს კიდეც."
მაინც ვინა ბრძანდებიდა? იქნებ სულაც მოეჩვენა ავი დაჟინება, თორემ ისე კაცი იყო ფიქრნაკლული მზერით და მეტი არაფერი? ეგეთები ხომ მრავლად არიან, მეტიც კია. ან თუ განსვენებულის ნათესავი იყო, იქნებ საბრალოზე უნდოდა რისამე დარდიანის თქმა მან კი დარდი ვერ შეიცნო? 
"ევგენი მტკვარზე სათევზაოდ წასულა და დამხრჩვალა. უცნაურია, ნამდვილად. ნუთუ თევზაობა უყვარდა?"
ასეთი ფიქრით აჰყვა ეტლს ავლაბარში. მერე მეეტლეს გაჩერება უბრძანა, გადაუხადა და ჩავიდა. 
მისი სახლი იქვე, ერთი ვიწრო ქუჩის ბოლოში იდგა. მეუღლესთან ერთად ბინა მესამე სართულზე ეკავა. კიბეს იქ მაცხოვრებელი ხალხი აივნებზე აჰყავდა. თვითონ ის კიბე პირდაპირ ვიწრო ქუჩაზე გამოდიოდა, კიბის ქვეშ და გვერდით კი პაწაწინა ეზო იყო. ვიწრო ქუჩაში ეტლი ვერ ეტეოდა, უფრო განიერ ქუჩაზე უნდა გაგეჩერებინათ, ვიწროს კუთხეში. სწორედ იქ, სადაც ისტორიკოსმა გააჩერებინა. ვიწრო ქუჩას თავზე სარეცხები ეფარა _ სარეცხის თოკები მოპირდაპირე სახლებს შორის იყო გადაჭიმული. ვიწრო ქუჩაზე მეტწილად ჩრდილი დგებოდა და ზამთარში სარეცხს გაშრობა უჭირდა.
გრიგოლ ლაშხი ვიწრო ქუჩაზე შევიდა. ხელები ჯიბეებში ბოლომდე ჰქონდა ჩაყოფოლი, თუმცა ამოყოფილიც, რომ ჰქონოდა რა შეიცვლებოდა? წინ ლანდი გაკრთა, ყინვიანი შუადღის ლანდი. პროფესორმა შიშნაჭამი თვალებით აიხედა. ის იყო, მეტად ავი, ხელში გრძელი დანა ეჭირა. მართალი ყოფილა, შიშისგან ენის მუცელში ჩავარდნა, თურმე მართლა არსებობს. ისტორიკოსი ამაში დარწმუნდა _ საშველად ვერავის უხმო. მერე, უცებ, გადარჩენის დიდმა სურვილმა ამოჰხეთქა სადღაც მისი ტანის თუ კიდევ რაღაცის სიღრმეში. გრიგოლ ლაშხმა მთელი ძალ ღონე მოიკრიბა, მიტრიალდა და ის-ის იყო საიდანაც მოვიდა თავქუდმოგლეჯილი იქითვე უნდა გაქცეულიყო, რომ ბედისწერამ ბოროტი ოინი უყო: მისკენ უკნიდან ზუსტად ისეთი კაცი მოიწევდა და მასაც ხელში დანა ეჭირა. ისტორიკოსი ცხოველის უნებურ ალღოს მიენდო, ღონივრად შემობრუნდა, ხელი სარეცხი თოკის ქვეშ შედგმულ გრძელ ორკაპას სტაცა, მოხერხებულად უფრო კი იღბლიანად გაიქნია და სახლისკენ გაიქცა. სარეცხი ჩამიწყდა, ქუჩაში აიბლანდა. ლაშხი კი მირბოდა, მაგრამ გრძნობდა, რომ მისდევდნენ.
კიბე. პროფესორი ზევით მიიწევდა. მისდევდნენ. ცალი თვალით მოახერხა უკან მიხედვა. დანიანი მდევარი მასზე ახალგაზრდა და გაცილებით სწრაფი იყო. მეორე არ ჩანდა. 
მაინც შეიძლებოდა მისწრება, მესამე სართულამდე ათი-თორმეტი საფეხურიღა რჩებოდა, უკანასკნელი ძალ-ღონე მოიკრობა მაგრამ...
არა, ეს შეუძლებელია! კიბის თავზე, სწორედ იმ ათი თუ თორმეტი საფეხურით მაღლა, მეორე იდგა და თვალებიდან ბოროტებას აკვესებდა. ხელში ფოლადი აულაპლაპდა.
-თამარ! - ახლა კი შეძლო დაბღავლება ისტორიკოსმა გრიგოლ ლაშხმა და კიბის მოაჯირს გადაევლო. დანის ჩაცემას გაურკვევლობაში გადაძვომა ამჯობინა. ძნელია მოქნეული ფოლადისთვის გულის შეშვერა.
ტანის სიმძიმეს ვერ გაუძლო, წონასწორობა დაკარგა და კიბეს მოსწყდა.


თავი მესამე
მთვარის ოთახი

მთვარემ გააღვიძა. ვერ მიხვდა სად იყო. თვალი ღამიდან ბილიკად შემოსულ შუქს გააყოლა და შეკრთა _ დიდი, ავადმყოფურად ყვითელი სახე უცქერდა. ეს სახე სნეული თვალებით რაღაც საზარელს ასხივებდა. ახლაღა მოაგონდა მორიელები. ააცახცახა, ცივმა ოფლმა წვეთებად გამოაყარა შუბლზე. ეჭვი გაუჩნდა, რომ ცოცხალი აღარ იყო. 
წამოჯდა. ესე იგი აქამდე იწვა.
ხმის ამოღებას კი არა გატოკებასაც დიდი ვაჟკაცობა სჭირდებოდა. თითქოს სხეულიც აღარ ჰქონდა, ვინ იცის სწორედ ეს იყო სამყაროს აღსასრული. ანგარიშმიუცემლად უსმენდა რაღაც ერთფეროვან ხმას. 
მაგრამ გადიოდა წამები, წუთები და მის გარშემო არაფერი იცვლებოდა, ხოლო უძრავს ჯოჯოხეთსაც ეჩვევა კაცი. შიში ხომ მხოლოდ მომავლისა არსებობს და თუ წუთებს და წამებს მომავალი არ მოაქვთ… ალბათ, თავადაც არ არსებობენ. მერე უნებლიედ თითი გაამოძრავა_სხეული ჰქონია. ერთფეროვან ხმასაც მიუგდო ყური. საათი წიკწიკებდა. წამები ტკაცუნით ცდილობდნენ დამტკიცებას, რომ მართლა არსებობენ. მიმოიხედა. საწოლზე წოლილა, თავი ბალიშზე სდებია, ზედ საბანი ჰხურებია. მაისურის ამარა იჯდა, ხოლო გვერდით, სკამზე, მოწესრიგებით ეწყო მისი სამოსი.
გაბედა და ნელა აიხედა. მთვარის შუქმაც ღამეულად პატივი სცა, მეტად გაუნათა გარემო. ყვითელი სახე ძველებურად უცქერდა, მაგრამ… თავი გვერდზე გადახარა, თვალები მოჭუტა და დაინახა, რომ სნეულს ჩარჩო ჰკრავდა. ოვალური, მაგრამ რა მნიშვნელობა აქვს, ჩარჩო ჩარჩოა. ნახატი ყოფილა.
უფალო შეგვიწყალე! პირჯვარი გადაისახა. თითქოს ნელნელა სითამამე უბრუნდებოდა. გულმა უჩურჩულა ქვეწარმავლები არ გამოჩნდებიანო. დაადგინა: ოთახში იყო.
თვალი კედლებს მოავლო. არა, აქ, ყველა წვრილმანი საიდუმლოზე მიუთითებდა. შიშით, ალბათ აღარ ეშინოდა, მაგრამ უცხო გრძნობა კი უჭამდა ჯიგარს. რა ხდება?
მარცხენა კედელზე მთელ სიგრძეზე გაკრული გველის ტყავი დაინახა. რაღაცნაირად, დაკლაკნილად ეკიდა. ბუნებას საოცარი ფერებით მოეხატა, ყოველ შემთხვევაში მთვარის შუქზე ასე სჩანდა. დიდი გველების შესახებ სმენოდა, როგორ არა, მაგრამ ეს უხსენებელი მეტად მსხვილი და გრძელი უნდა ყოფილიყო. გველიან კედელზე, კიდევ გადაჭრილი ბამბუკები მიემაგრებინათ ზევითაც და ქვეითაც. დუდუკებს ჰგავდა.
საცვლის ამარა წამოდგა, კედელს მიუახლოვდა, კარგად დააკვირდა. განზე ერთი სურათიც დაინახა, მისკენ ჩაიწია, პირდაპირ დაუდგა. კიდევ კარგი მორიელები აღარ სჩანდნენ.
კარგა დიდი ზომის ნახატი გახლდათ. იქაც ღამე იყო და ღამის ფონზე ვეება ნაგაზი იღრინებოდა. აქა-იქ უცნაური საღებავი ესვა, ნათელი. მხეცი თითქოს სადაცაა ოთახში შემოხტებოდა.
"რაღაც ხდება ჩემს თავს" _ ახლა მთლად მრგვალჩარჩოიან სურათს მიადგა. ანგლიჩნურ სმოკინგებში გამოწყობილი კაცები ცეკვავდნენ. ერთი ქალიც არ ერიათ.
მერე კიდევ ნახატი იყო: გამოღლეტილი, მიტოვებული, გამოშიგნული ცარიელი სახლი, თითქოსდა მკვდარი სურვილებით. ისევ გადაისახა პირჯვარი. ახლა იგრძნო, რომ ოთახში მძიმე, მაარამ სასიამოვნო სურნელი ტრიალებდა. დასწყევლოს უფალმა!
მოპირდაპირე კედლისკენ წავიდა. სიგიჟე და ბოდვა… იქ ძალიან ბევრი ვიოლინო იყო. ვერასდროს წარმოიდგენდა, რომ ვიოლინო შეაკრთობდა. კედელზე უამრავი, სხვადასვა ზომის თარო მიემაგრებინათ. ვიოლინოებს შორის ერთი თარო გამოირჩეოდა. ამ თაროზე ერთნაირი ქანდაკები ეწყო მწკრივად. ექვსი დათვალა. კიდევ, კედელზე მიჭედებული ლურსმნიდან თოკი მოიგრიხებოდა და შიგ თანაბარი დაშორებით ლიმნის ან ფორთოხლის კურკები იყო ჩაწნული. მაგია გაახსენდა და გააჟრჟოლა.
იმავე კედელთან ჭურჭლის კარადა აღმოსავლური, ყელმოღერებული, ტანკენარი სურებითა და დოქებით გამოევსოთ, კედელში კი ბუხარი ჩამქრალიყო და ზედ იშვიათი ჩიბუხების გრძელ რიგს ეძინა.
შუა ოთახში მაგიდა იდგა, გარს სკამების ალყა ერტყა, მაგრამ სკამზე მეტი სავარძელი სჩანდა ამ ავეჯით დახუნძლულ, მაგრამ მაინც თითქოსდა თავისუფალ ოთახში. იდგა ტანმსხვილი და საშუალო, ზურგგადაგრეხილი და სარწევი სავარძელი. საწოლის მოპირდაპირე კედელს… მთლიანად ფარავდა უშველებელი კარადა, ხოლო იმ მხარეს, სადაც მას მთვარის ბილიკმა თავი აპოვნინა, ანუ საწოლის გვერდით, შუაში იყო აივანზე გამავალი კარი, აქეთ-იქით ფანჯარა და კიდევ ერთგან ვიწრო და მაღალი კედლის საათი.
შემდეგ მთვარის შუქმა იკლო.
კი მაგრამ კარი?
ვაი, შენ გულო ნაადრევად და ამაოდ დამშვიდება, რომ გჩვევია: სადმე ხომ უნდა იყოს გასასვლელი?
ერთხელაც მოავლო ოთახს თვალი და დარწმუნდა, რომ კარი არსად იყო.
კარი არ არის! კარი არ არის!
ვიღაცამ მისი სხეულის შიგნიდან ყოველი მიმართულებით ააზვირთა განგაშის ტალღები. აივნის კარს მივარდა და ბედად კლიტეში გასაღები შეამჩნია. გასაღები გადაატრიალა, სახელური დასწია. კარი რბილად დაემორჩილა, გაიღო. ქუჩიდან სუსხი შემოვარდა. მიტრიალდა, იმ სკამთან მივიდა, რომელზეც მისი ტანისამოსი მოწესრიგებით ეწყო და ჩაიცვა. ჩქარობდა. სუნთქვაც კი აერია. შარვლის ტოტებში ფეხების გაყოფა მთლად იოლად ვერ შეძლო. მერე პიჯაკს ხელი დაავლო. პალტო? ნუთუ დაუმალეს? თუმცა არა, პალტო ხომ ხეს აჩუქა მიხეილის ქუჩაზე.
აივანზე გავიდა. მოაჯირს გადააწვა, გადაიხედა. ჩვეულებრივი ტფილისური დაღმართი მიიკლაკნებოდა. მეორე სართულზე იდგა. მოაჯირს ყოჩაღად გადაევლო და ქუჩას მისცა თავი. ყინვა კლიენტის გამოსაჭერად გამოსული მეძავის სიხარულით შემოეხვია. იდუმალი ოთახის აივანი ათი ნაბიჯის შემდეგ აღარ სჩანდა. სადღაც ძაღლებმა დაიწყეს ყეფა.

თავი მეოთხე
წითელი ვარდი

ირაკლი თეთრაული სკამიდან ძლივს წამოდგა. სკამი გადაყირავდა, მაგრამ მის გვერდით მჯდომმა გამხდარმა კაცმა ხელის წავლება მოასწრო. ირაკლის სკამისა და გამხდარი კაცის ეს თავგადასავალი არც გაუგია, წონასწორობა შეინარჩუნა, ულვაშზე ხელი ჩამოისვა და რამდენადაც შეძლო მართად გაეშურა პირდაპირ. დარბაზში პაპიროსის კვამლი ქოშინებდა, ღვინისა და სიმაძღრის ოხშივარი კედლებს ასკდებოდა, ხან მავანის ხარხარს ეყდნობოდა, ხან მავანის ტრაბახს ეკიდებოდა, ხანაც მავანის ბოღმას უტყაპუნებდა მხარზე ხელს. თხუთმეტი თუ ოცი წუთით ადრე ერთმა გიჟმაჟმა ჭერს ტყვია ახალა, მაგრამ კოჭლი გოგიას შვილმა დარბაისლურად აუხსნა, რომ ასე არ უნდა მოქცეულიყო. ამის შემდეგ დარბაზში გოგიას ბიჭის ყოველ გამოჩენაზე გიჟმაჟი ჰაეროვან ლოღნას უგზავნიდა და კაცი ხარო, უყვიროდა. იმ სუფრაზე, საიდანაც ირაკლი თეთრაული წამოდგა, ამოისუნთქეს, თავად ირაკლი კი დარბაზის ბოლოში ფრთაგაშლილი კამპანიისკენ გაბარბაცდა.
უცხო კაცის მიმთვრალება აბა, რომელ კამპანიას უყვარს და ჩვენ რომ ვახსენეთ ის კამპანიაც აიჯაგრა, შეიშმუშნა. მრავალ ღვინოში გამოვლილმა თამადამ ნაცადი უკმეხი მზერა დაახვედრა დაუპატიჟებელ მობანცალეს, მაგრამ, ვაგლახ, ირაკლი თეთრალისთვის მნიშვნელობა უკვე აღარაფერს ჰქონდა, მზერას მზერისგან ვეღარ ასხვავებდა. თავიდან ისე გაიღრიჯა, უცხო თვალს რომ დაენახა იფიქრებდა დოსტებთან მისულაო, მაგრამ მერე უკან დაიხია ანუ, კაცობის უსასრულო მარაგიდან მოწიწება ამოიღო და…თავის შესამაგრებლად უახლოესი სკამის ზურგს დაეყრდნო, ამ სკამზე კი მანდილოსანი იჯდა. შეუღრინეს.
-ოჰ, მომიტევეთ, თქვენი ფეხის მტვრად მიგულეთ, - ბოდიშის გასაძლიერებლად ირაკლიმ გაიღიმა კიდეც. უფრო სწორად თავად გახლდათ სავსებით დარწმუნებული, რომ გაიღიმა.
-აქეთ დაეყრდენით ჩემო ბატონო, - დაასწრო სხვებს კამპანიის, როგორც ჩანს ყველაზე თავაზიანმა და, ალბათ, ყველაზე მუშტმოშიშმა წევრმა, მაგრამ თეთრაულს არაფერი გაუგია, რადგან იმას იხსენებდა ბოდიშის ნიშნად ეამბორა თუ არა მანდილოსანს ხელზე. თან გრძნობდა, რომ ორჯერ ამბორი მეტისმეტი და უწესო საქციელი იქნებოდა. გრძნობდა და ბარბაცებდა.
თავაზიანმა ხელი მიაშველა და სულ დაავიწყა, რას ფიქრობდა.
-მე მომიტევეთ, ქალბატონებო და ბატონებო, თქვენს მდაბლად შეწუხებას, რომ ვბედავ, მაგრამ…- აქ თეთრაულმა თითი მრავალმნიშვნელოვნად ასწია იმ ჭერისკენ, არცთუ დიდი ხნის წინ ტყვია, რომ აჭამეს, - თქვენი სადღეგრძელო მინდა შევსვა.
-ამას კიდევ დალევა უნდა? - გადაულაპარაკა სუფრის გაღმა მჯდომმა კავალერმა სხვა დამას.
-ეჰ, ჩემო კარგო, ალბათ ღვინის გამო დამათხოვრობს ასე, - მიუგო დამამ.
ირაკლი თეთრაულმა ეს გადალაპარაკება, შეამჩნია, მაგრამ ვერფრით მიხვდა გაჰკილეს თუ შეაქეს, ბოლოს იფიქრა შემაქებდნენო და ფართოდ გაიღიმა. თამადამაც გაიღიმა, გადაწყვიტა სხვა მხრიდან მოევლო.
-მაშ, სტუმარს პატივი ვცეთ და განსხვავებული სასმისი შევთავაზოთ.
-მოჰკვდება, იროდიონ, - შეშფოთდა მავანი კეთილი.
-მოჰკვდეს! - მეტი ბედნიერებით გაიღიმა თამადამ.
თეთრაული ქანაობით ეახლა სუფრის გამრიგეს, ვეება ფიალა გამოართვა, ნაწილი იატაკზე დაღვარა, დანარჩენზე კი ნებისყოფა მოიკრიბა და თავი შეიმაგრა.
-მაშ, ამ ფიალით, ჩემო ყოვლად განათლებულო საზოგადოებავ,-დაიწყო და მიმოიხედა, - დაე იყოს ისე, როგორც იესო მაცხოვარმა ბრძანა და…
-გაამოსთ, - ჩაერია თავაზიანი.
თეთრაულმა უარის ნიშნად ხელი გააქნია. ცოტა კიდევ დაისხა იატაკზე.
-არა და არა, ჩემო კეთილშობილო საზოგადოებავ, მე ჩემი სევდა, ბალღამი უნდა მოგახსენოთ.
-ბრძანეთ, ბატონო. უკაცრავად.
-არ არის ჩემო სილიბისტრო ამდენი ბოდიში საჭირო, გვადღეგრძელებს სტუმარი და არც თავის მეგობრებს ალოდინებს დიდხანს. ალბათ შფოთავენ კიდეც, - გაღიზიანდა თამადა.
-დიახ, თქვენ ყველაფერი იცით! ყვე-ლა-ფე-რი, - ამოიღრიალა უცბად თეთრაულმა, - თქვენ იცით, რომ ახლოვდება ქრისტეშობიდან ათას ცხრაას თექვსმეტი წელი და იწყება სიკეთის, მეცნიერების ეპოხა.
-ჰოდა, ამიტომაც გაგიმარჯოსთ, ჩემო ბატონო, - წამოხტა კავალერი, რომელმაც ჩათვალა, რომ ეს სისულელე მისი დამისთვის უკვე მოსაბეზრებელი ხდებოდა და ამასაც თავი, რომ დავანებოთ, თავადაც უნდა გამოეჩინა მარიფათი, - შესვით!
და თეთრაულიც ლოთთა მოულოდნელი მოჩილებით დაჰყვა.
-იცოცხლეთ.
-გაამოსთ.
-გაგიმარჯოთ.
-ღმერთმა გადღეგრძელოთ.
კამპანია პირში სჩრიდა დაუპატიჟებელ სტუმარს სიტყვებს, რომელთა წარმომთქმელი ის უკვე აღარ იყო.
დიდი ჭყლაპუნით დასცალა ფიალა, მაგიდის ზედ კიდეზე დადგა, ორთავ ხელი გაშალა და აღარაფერი უთქვამს ისე მიტრიალდა.
შემდეგ გასასვლელისკენ მიდიოდა და ზურგით დამცინავ და ბრაზიან მზერას მიათრევდა. ერთადერთი, ყველაზე თავაზიანს არ შეუხედავს. ლარნაკიანმა ოფიციანტმა რის ვაივაგლახით აუქცია გვერდი. ქუჩაზე ასასვლელად არცთუ მაღალ კიბეს აუყვა, მეგარდერობეს პალტო გამოართვა, მხარზე გადაიგდო და გარეთ გავიდა. ყინვა ხომ მისთვის ყინვა არ იყო.
შინ წასვლა არ სურდა. ორთაჭალის ტურფობა და დიდრონი ძუძუები მოაგონდა. იმდენს ვერა ხვდებოდა, რომ ამაო იქნებოდა ვნებათა ღელვანი იმ ღამით მისთვის. იფიქრა წავალ ხვაშიადს დავიამებო, მაგრამ ასეთი ამბავი მოხდა:
-ღმერთო ჩემო, ის… აქ? მარტო ამ კუნაპეტ ღამეში?
ის ქუჩას მიუყვებოდა მორცხვი, ნაზი, სათნო, კდემამოსილი. ირაკლი თეთრაული მას ძალიან კარგად სცნობდა, მაგრამ საიდან? იქნებ იმ ოცნებიდან ღვინის ქვეშ რომ ჰყავდა ჩაძირული? ღმერთო, რაოდენ განსხვავდებოდა მისი ქალწულებრივი სიარული ამა ქვეყნის სხვა ქალთა ნაბიჯებისგან. შავ ღამეში მიდიოდა წითლად მოსილი. წითელი პალტო, წითელი მოსასხამი, წითელი ბერეტი…და უკუნეთი. რაიმე არ დაუშავდეს, ცივმა ჰავამ არ დაჰკრას, ვინმე ოხერმა არ დააშინოს, რაიმეს ფეხი არ წამოჰკრას.
თეთრაული მიჰყვებოდა, ცდილობდა დასწეოდა, დახმარება შეეთავაზებინა, მაგრამ ასულმა ნაბიჯს უმატა.
-ო, მშვენიერებავ!
ასულმა კიდევ უფრო ააჩქარა ნაბიჯი.
-ო, სათნოებავ, ნუ გეშინიათ თქვენი მონისა ნუ გეშინიათ.
მაგრამ შავ ფონზე გამოსახული წითელი საოცრება წინ მიიწევდა.
-მე ხომ გიცნობთ...
ქალწულმა ქუჩა გადაკვეთა, თუმცა რაღაც დაუვარდა. თთრაული დაიხარა, გზაზე წითელი ვარდი ეგდო.
-მშვენიერო ასულო, ვარდი…
დასულ ეს იყო. სიბნელიდან ეტლი გამოვარდა.
-გარეკე მეეტლევ, გარეკე. ლხინი დილამდეა! - ჰყვიროდნენ ეტლს შემოხუნძლული ყმაწვილები.
შემდეგ ვიღაცამ შემზარავად იკივლა, მაგრამ ირაკლი თათრაულისთვის ამას მნიშვნელობა აღარ ჰქონდა.


თავი მეხუთე
რეპორტიორი იგვიანებს

იქნებოდა დილის ათი საათი გაზეთ "ტფილისის კურიერის" რედაქციაში სართო ოთახის ღრეჩოიანი კარი ხელჯოხიანმა, შლაპიანმა, ჭაღარაბლანჟიანმა, პენსნეიანმა და თეთრხელთათმანიანმა კაცმა რომ შეაღო. მეორე ხელში ჩემოდანი ეჭირა.
-ბოდიში, მაგრამ რედაქტორის ნახვა მინდოდა, - კილოთი ლაპარაკობდა, დაღლილი სჩანდა.
ოთახში ხუთი ქალი და მსუქანი დავითი იყვნენ. ქალთაგან სამი რაღაცას წერდა, მეოთხე, ალბათ შეფარვით ქსოვდა, რადგან კარის ხმაზე ყაისნაღი, ძაფ-გორგალი და ის, რასაც ქსოვდა სწრაფად და მოხერხებულად დამალა, ხოლო კიდევ ერთი ფანჯარასთან იდგა, გრძელ მუნდშტუკში გარჭობილ პაპიროსს სწევდა და ფიქრიანი მზერით გადაჰყურებდა მკრთალ მიხეილის ქუჩას. პაპიროსით მდგომს სტუმრის შემოსვლა არც გაუგია. საგაზეთო წერილზე თუ ფიქრობდა. მსუქანმა დავითმა ძველი გაზეთების დასტაში ქექვას თავი ანება და სტუმარს მიუტრიალდა