ფიზიკა (ძველ ბერძ. „ბუნება“) — საბუნებისმეტყველო მეცნიერება,რომელიც 
შეისწავლის ბუნების უმარტივეს და ამავე დროს ყველაზე უზოგადეს 
კანონზომიერებებს,
იკვლევს მატერიის აგებულებასა და თვისებებს, სივრცესა და დროში მის მოძრაობის 
ზოგადფორმებს.
ფიზიკა სხვა საბუნებისმეტყველო მეცნიერებებთან ერთად შეისწავლის გარემომცველ 
სამყაროს ობიექტურ 
თვისებებს.
ფიზიკაში ერთ-ერთ ცენტრალურ თემას წარმოადგენს მატერიის აგებულების 
შესწავლა.
ტრადიციულად ფიზიკაში გამოყოფენ მატერიის ორ ფუნდამენტალურ სახეს -
ნივთიერებასა და ფიზიკურ ველს. თუმცა ასეთი დაყოფა პირობითია, რამდენადაც 
ველის კვანტური თეორიის მიხედვით ნებისმიერი ნაწილაკი აღიწერება დაკვანტული 
ფიზიკური ველით. ველების დაკვანტულობა მათ აძლევთ კორპუსკულარულ ნიშნებს.[4][5]
უკანასკნელ წლებში სამყაროს აჩაქრებული გაფართოების (რაც დასტურდება 
ასტრონომიული დაკირვებებით) ასახსნელად, წამოყენებულიქნა ჰიპოთეზები ახალი 
სახის მატერიის არსებობის შესახებ, რომელმაც მიიღო სახელწოდება ბნელი 
მატერია. დღეისათვის ბნელი მატერიის ბუნება უცნობია.
ყველა მატერიალური ობიექტი განიცდის ცვლილებას, დროის მიხედვით იცვლება მათი 
ურთიერთმდებარეობა, ფორმა, ზომები, აგრეგატული მდგომარეობა, ფიზიკური 
და ქიმიური თვისებები და ა.შ. ყოველგვარი ცვლილება, ყოველგვარი პროცესი, 
რომელიც მიმდინარეობს ჩვენს გარემომცველ სამყაროში, წარმოადგენს მატერიის 
მოძრაობას. მოძრაობა მატერიის შინაგანი თვისებაა, იგი წარმოუდგენელია მატერიის 
გარეშე. მოძრაობა არის მატერიის არსებობის საშუალება.
ფიზიკის მიერ შესწავლადი მატერიის უზოგადეს მოძრაობის ფორმები 
(მექანიკური, მოლეკულურ-სითბური, ელექტო-მაგნიტური, ატომური,ბირთვული ) 
წარმოადგენენ მატერიის უფრო რთულ მოძრაობის ფორმების (ქიმიური, 
ბიოლოგიური და სხვ.) შემადგენელ ნაწილს, ამიტომაც ფიზიკა წარმოადგენს 
სხვა საბუნებისმეტყველო მეცნეირებების (ასტრონომია, ბიოლოგია, 
ქიმია, გეოლოგია და სხვ.) საფუძველს.[7][8]
ამრიგად, ფიზიკა სწავლობს ამა თუ იმ სახის მატერიის თვისებებსა და 
ქცევას მისი გამოვლინების ფართო საზღვრებში, დაწყებული სუბმიკროსკოპული 
ელემენტარული ნაწილაკებიდან (ელემენტარული ნაწილაკების ფიზიკა) დამთავრებული 
მთლიანად სამყაროთი (კოსმოლოგია).[9]
მეცნიერება, რომელსაც დღევანდელი გაგებით ჩვენ ფიზიკას ვუწოდებთ 
ჩამოყალიბდა არც თუ ისე შორეულ წარსულში, კონკრეტულად კი დაახლოებით 
200 წლის წინ.
რამდენიმე ასეული წლის წინ კაცობრიობის მიერ დაგროვილი მეცნიერული ცოდნა 
იმდენად მცირე იყო, რომ ერთ ადამიანს შეეძლო დაწვრილებით გაცნობოდა 
თითქმის ყველა ძირითად სამეცნიერო იდეებს. მართლაც, იმ დროინდელ 
მეცნიერებს უწოდებდნენ „ნატურფილოსოფოსებს“ (ძველ დროში კი ისინი 
„ფილოსოფოსებად“ იწოდებოდნენ), რომელშიც მოიაზრებოდა ის, რომ იგი სწავლობდა 
ბუნებისმცოდნეობის ყველა ასპექტს. აღორძინების ეპოქიდან სამეცნიერო ინფორმაციის 
დაგროვება მიმდინარეობდა ისე სწრაფად, რომ წარმოდგენა მეცნიერზე, როგორც 
ადამიანზე, რომელიც ფლობდა უნივერსალურ ცოდნას, უკვე დაკარგა აზრი. 
დღეისათვის მეცნიერებები იყოფიან ფიზიკოსებად, ქიმიკოსებად ბიოლოგებად 
და ა.შ [12][13]
საბუნებისმეტყველო მეცნიერებებს შორის ფიზიკას ცენტრალური ადგილი 
უკავია. ფიზიკის ზუსტი განმარტების მოცემა არც თუ ისე ადვილია. ის 
მჭიდროდაა გადაჯაჭვული სხვა დისციპლინებთან, რომლებიც მას გამოეყვნენ 
ცალკე დამოუკიდებელ კვლევის სფეროებად. არც თუ ისე ხშირადაა შესაძლებელი 
მკაცრი საზღვარი გავავლოთ საკუთრივ ფიზიკასა და მექანიკას, ატომურ 
ფიზიკასა და ქიმიას შორის; ასევე არსებობენ მოსაზღვრე მეცნიერებები (მაგალითად, 
ბიოფიზიკა, ფიზიკური ქიმია) რომლებიც აქტიურად იყენებენ ფიზიკურ 
მეთოდებს თავიანთი ამოცანების გადასაწყვეტად. თუმცა ფიზიკის ერთ-ერთი 
გამოკვეთილი განმასხვავებელი ფაქტორის მითითება მაინც შესაძლებელია: ფიზიკა - 
ეს არის მეცნიერება ბუნებაში მიმდინარე პროცესების განმსაზღვრელ 
ფუნდამენტალურ კანონზომიერებების შესახებ. მისი ძირითადი ამოცანაა - 
გამოავლინოს ჩვენი სამყაროს ფუნდამენტალური საზღვრები, სთავაზობს რა 
სხვა მეცნიერებებს ცოდნის საფუძვლებს, ხსნის ახალ შესაძლებლობებს 
საინჟინრო გადაწყვეტილებებში, იძლევა ძლიერ ბიძგს ახალ 
ტექნოლოგიებში. ფიზიკა მჭიდროდაა დაკავშირებული ბუნების შესახებ ჩვენი 
წარმოდგენის განვითარებაში, ფაქტობრივად ის განსაზღვრავს თანამედროვე 
საბუნებისმეტყველო მეცნიეცნიერულ მსოფლმხედველობას.
ფიზიკის მიერ დადგენილი კანონზომიერებანი ყველაზე უფრო ზოგადი და 
ძირეულია. ისინი უნდა იძლეოდნენ იმ კერძო სახის კანონზომიერებათა 
ახსნის პრინციპულ შესაძლებლობას, რომელსაც აყალიბებს დანარჩენი 
საბუნებისმეტყველო მეცნიერებები. ეს სრულებით არ ნიშნავს იმას, რომ 
ნებისმიერი მოვლენის ახსნა უკვე შესაძლებელია თანამედროვე ფიზიკის 
კანონებზე დაყრდნობით, ვინაიდან თანამედროვე ფიზიკა ჯერ კიდევ 
შორსაა ამ მიზნისგან.
ძირითად დებულებას, რომელსაც ეყრდნობა მთელი მეცნიერული შემეცნება, 
წარმოადგენს დებულება გარე სამყაროს ობიექტური, ჩვენი 
ცნობიერებისგან დამოუკიდებელი არსებობის შესახებ. ამ დებულების 
გარეშე შეუძლებელი იქებოდა ყოველგვარი ნამდვილი მეცნიერების არსებობა, 
რასაც ამტკიცებს მეცნიერებისა და ტექნიკის განვითარების მთელი ისტორია. 
მაგრამ იმისათვის, რომ ამ დებულებას ჰქონდეს გარკვეული აზრი, უნდა 
გაირკვეს, როგორია გარე სამყაროს შინაარსი და მისი არსებობის ფორმები.
ფილოსოფისაა და ბუნებისმეტყველობის განვითარებამ ცხადყო, რომ გარე 
სამყაროს შინაარს შეადგენს მატერია და რომ ცალკეული სხეულები და 
მოვლენები წარმოადგენენ მატერიის სხვადასხვა სახეს და მისი ცვლილების 
ფორმებს. ამ ფორმების მრავალსახეობა არ ეწინააღმდება სამყაროს 
ერთიანობას; იგი არის ამ ერთიანობის აუცილებელი პირობა. მატერია ობიექტური 
რეალობაა, რომელიც მოქმედებს ჩვენი გრძნობის ორგანოებზე და არსებობს ჩვენი 
ცნობიერებისგან დამოუკიდებლად.
მატერიიის მრავალი სახე არსებობს. პირველად შესწავლილი იყო მატერიის 
ის უმარტივესი სახე, რომელსაც ხშირად ეწოდება მატერია ვიწრო გაგებით, 
ანუ ნივთიერება. შემდგომში აღმოჩნდა, რომ, გარდა მატერიის ამ სახისა, 
არსებობს კიდევ სხვა სახეები -ელექტრომაგნიტური და სხვა ბუნების ველები, 
რომელთა აგებულება და თვისებები მნიშნელოვნად განსხვავდება ნივთიერების 
აგებულებისა და თვისებებისგან, მიუხედავად იმისა , რომ მათაც აქვთ 
ენერგია, იმპულსი, გავრცელების სიჩქარე და მარავალი სხვა სიდიდე, 
რომლებიც ჩვეულებრივი მატერიის - ნივთიერების დამახასიათებელ 
სიდიდეებად ითვლებოდნენ.
კლასიკური ფიზიკა თვლიდა, რომ ნივთიერება ყოველთვის შეიძლება წარმოვიდგინოთ 
როგორც ნივთიერი წერტილების ერთობლიობა, ე.ი ისეთი ნაწილაკების 
ერთობლიობა, რომელთა ხაზოვანი ზომები შეიძლება უგუვებელყოთ მათ შორის 
მანძილებთან შედარებით. ყოველი ფიზიკური მოვლენა განიხილებოდა როგორც 
ნაწილაკების ურთიერთქმედებისა და მოძრაობის შედეგი.
სულ სხვა ხასიათისაა მატერიის მეორე სახე -ველი. შეუძლებელი იყო 
მისი წარმოდგენა მცირე ზომის ნაწილაკთა ერთობლიობის სახით, ვინაიდან 
იგი უწყვეტად იყო გავრცელებული მთელს სივრცეში. ყოველი ცვლილება 
ველში განიხილებოდა როგორც უწყვეტი ტალღების გავრცელება და ამ 
ცვლილებათა კანონები არ დაიყვანებოდა ნაწილაკების მოძრაობის 
კანონებზე. ცხადია, რომ ის მკვეთრი განსხვავება (აღნაგობის მხრივ), 
რომელიც კლასიკური ფიზიკის თანახმად არსებობს ნივთიერებასა და ველს 
შორის, საკითხისადმი ცალმხრივი მიდგომის შედეგია, თუ ნივთიერება 
მხოლოდ წყვეტილია, ხოლო ველი - უწყვეტი, მაშინ შეუძლებელია არსებობდეს 
მათ შორის ის მჭიდრო კავშირი, რომლის არსებობა თანამედროვე 
ფიზიკის თვალსაზრისით წარმოადგენს საბოლოოდ დადგენილ ფაქტს; 
ამიტომაც ვერ შეძლო კალასიკურმა ფიზიკამ ნივთიერებისა და ველს შორის 
არსებული კავშირის ახსნა. ფიზიკის განვითარებამ ცხადყო, რომ ველი 
უწყვეტობასთან ერთად ატარებს წყვეტილი აღნაგობის მრავალ ნიშანს და ნივთიერებაც 
წყვეტილ აღნაგობასთან ერთად უწყვეტობის თვისებათა მატარებელია. ნივთიერებისა 
და ველის თვისებების ასეთი დაახლოების შედეგად შესაძლებელი გახდა 
მნიშვნელოვანი ნაბიჯის გადადგმა მატერიიის აღნაგობის საკითხის გარკვევაში.
სამყაროს გაფართოების გრაფიკული წარმოდგენა. აქ სივრცე (მათ შორის 
სამყაროში ჰიპოთეზურად დაუმზერადი ნაწილიც) დროის ყოველი 
მომენტისთვის წარმოდგენილია წრიულ ნაწილებად.
მატერიის არსებობის ფორმებია სივრცე და დრო. ისინი არ არიან მატერიალური 
ობიექტები, მაგრამ წარმოადგენენ ჩვენი ცნობიერებისგან დამოუკიდებელ 
ობიექტურ რეალობებს და აუცილებელნი არიან როგორც ცალკეული სხეულების 
არსებობისა და ურთიერთქმედებისათვის, ისე მოვლენათა მიმდინარეობისათვის. 
არ არსებობს სხეული და მოვლენა, რომელიც არ იმყოფებოდეს და არ 
მიმდინარეობდეს სივრცესა და დროში და არ იარსებებდა სივრცე და დრო, 
რომ არ არსებობდნენ ცალკეული სხეულები და მოვლენები. ცხადია 
სივრცე და დრო არ არიან დამოუკიდებელნი მატერიისგან და მატერიის, 
სივრცისა და დროის თვისებებს შორის უნდა არსებობდეს მჭიდრო კავშირი. 
კლასიკური ფიზიკის ძირითად ნაკლს წარმოადგენდა სწორედ სივრცისა და დროის 
აბსოლუტირება და მათი სრული მოწყვეტა მატერიისგან. ფიზიკა ჯერ კიდე 
შორსაა მატერიის, სივრცისა და დროს შორის არსებული კავშირების სრულად 
ამომწურავად გაგებისგან, მაგრამ ფარდობითობის თეორიის საშუალებით 
შესაძლებელი გახდა ამ კავშირის ნაწილობრივ გარკვევა მაინც. 
ყოველივე ზემოთქმული მატერიის, სივრცისა და დროის შესახებ არ არის 
დამოკიდებული იმაზე, თუ რამდენად კარგად არის ჩვენთვის ცნობილი მათი 
კონკრეტული თვისებები. ფიზიკისა და საზოგადოდ მთელი ბუნებისმეტყველების 
განვითარებასთან ერთად იცვლება შეხედულებები მატერიის, სივრცისა და 
დროის სტრუქტურების შესახებ; სულ უფრო და უფრო ცნობილი ხდება კავშირი 
მათ შორის, მაგრამ ამ ცვლილებებს არავითარ შემთხვევაში არ შეუძლია 
მიგვიყვანონ მატერიის, სივრცისა და დროის ობიექტური არსებობის 
უარყოფამდე. მატერია არსებობს დროსა და სივრცეში. სივრცე განსაზღვრავს 
ერთდროულად არსებული ობიექტების ერთმანეთის მიმართ ურთიერთ განლაგებას და 
მათ ფარდობით სიდიდეს (მანძილსა და ორიენტაციას). ბუნების ყველა მოვლენა 
მიმდინარეობს განსაზღვრული თანმიმდევრობით და გააჩნია სასრულო განგრძობადობა.
დრო განსაზღვრავს ბუნებაში მიმდინარე მოვლენების თანმიმდევრობას და მათ 
ფარდობით ხანგრძლივობას. სივრცე და დრო არ არსებობენ თავისთავადად, 
მატერიისგან მოწყვეტილად, ისევე როგორც მატერია არ არსებობს სივრცისა და 
დროისგან მოწყვეტილად.
მატერიის სხვადასხვა მოძრაობების ფორმათა ზომას წარმოადგენს ენერგია. 
ხარისხობრივად მატერიის სხვადასხვა ფიზიკური მოძრაობის ფორმები ერთმანეთში 
ურთიერთგარდაქმნადია, მაგრამ ამასთან თვით მატერია არ ისპობა.
ფიზიკას უდიდესი მნიშვნელობა აქვს არა მარტო თავისი შინაარსის, არამედ 
მეთოდის მხრივაც. ექსპერიმენტალური და თეორიული მეთოდების გაერთიანება და 
მათი ერთდროული გამოყენება დამახასიათებელია ფიზიკისთვის, ხოლო მოვლენათა 
მიმდინარეობაში პირობების შეცვლის შესაძლებლობა, ბუნების პროცესების 
ყოველმხრივი შესწავლა და მათ მახასიათებელ სიდიდეთა შორის რაოდენობრივი 
კავშირის დამყარება - ფიზიკის ექსპერიმენტალური მეთოდისთვის. მეორე 
მხრივ, თეორიული მსჯელობა, რომელიც აკაშირებს სხვადასხვა მოვლენას 
ერთმანეთთან და ხსნის ამ კავშირს დასაშვებ ძირითად დებულებებზე 
დაყრდნობით,საშუალებას გვაძლევს არამარტო ჩამოვაყალიბოთ მოვლენათა 
ცალკეული ჯგუფის თეორია, არამედ ვიწინასწარმეტყველოთ კიდეც ფაქტები და 
კავშირები მოვლენათა შორის.
ექსპერიმენტალური და თეორიული ფიზიკა[რედაქტირება]
ფუკოს ქანქარას მოდელი, რომელიც მოთავსებულია დედამიწის სამხრეთ 
ნახევარსფეროში, ანიმაციით წაროდგენილი მოძრაობის ტრაექტორია 
შეესაბამება შემთხვევას, როდესაც წონასწორული მდგომარეობაში მყოფი 
ქანქარა მოძრაობაში მოდის მოკლე ბიძგის შედეგად.
თავისი არსით ფიზიკა - ექსპერიმენტალური მეცნიერებაა: მისი 
კანონები ემყარება ცდის საფუძველზე დადგენილ ფაქტებს. ექსპერიმენტალური 
ფაქტების განზოგადების შედეგად დგინდება ფიზიკური კანონები - 
ბუნებაში არსებული, მდგრადი განმეორებადი ობიექტური 
კანონზომიერებები, რომლებიც ამყარებენ კავშირს ფიზიკურ 
სიდიდეებს შორის.
განასხვავებენ ექსპერიმენტალურ და თეორიულ ფიზიკას. ექსპერიმენტალური 
ფიზიკა მოიცავს ცდებს, რომლებიც ტარდება ახალი ფაქტების აღმოსაჩენად და 
მანამდე ცნობილი ფიზიკური კანონების შესამოწმებლად. თეორიული ფიზიკის 
მიზანს წარმოადგენს ბუნების კანონთა ფორმულირება და კონკრეტული 
მოვლენების ახსნა ამ კანონების საფუძველზე, ასევე ახალი მოვლენების 
წინასწარმეტყველება.
თანამედროვე ფიზიკური თეორიები (მაგალითად, კვანტური მექანიკა) 
ერთი შეხედვით წარმოგვიდგება როგორც რთული აბსტრაქტული მათემატიკური 
კონსტრუქციები. თუმცა ყველა ეს თეორია დამყარებულია ცდებზე, 
მხოლოდ ცდა წარმოადგენს მათი მართებულობის კრიტერიუმს. უნდა 
შეინიშნოს, რომ ყველა გაზომვა არ წარმოადგენს ფიზიკურ ცდას.
ფიზიკურ ცდას, ანუ ფიზიკურ ცდას წარმოადგენს მხოლოდ ისეთი 
გაზომვები, რომლებშიც ყველა ზემოქმედება რომელიც ხორციელდება 
საკვლევ სისტემაზე ექვემდებარება აღრიცხვას. ფიზიკური ცდას 
მნიშვნელოვან თვისებას წარმოადგენს მისი აღწარმოებლობა. 
ფიზიკური ცდას განმეორებამ სხვა ლაბორატორიებში განსხვავებული 
კონსტრუქციის გამზომი 
ხელსაწყოებით უნდა მოგვცეს იგივე შედეგი რაც მიღებულიქნა საწყის 
ცდის დროს. ერთნაირი მიზეზები ყოველთვის იწვევენ ერთნაირ შედეგებს. 
ეს ნიშნავს, რომ თუ დროის მიხედვით ცვალებად რაიმე მოვლენისთვის 
მოცემულია გარკვეული საწყისი პირობები, მაშინ ერთნაირი საწყისი 
პირობებისთვის ეს მოვლენა ყოველთვის ერთნაირად მიმდინარეობს.
ცდას საფუძველზე ჩვეულებრივად მყარდება რაოდენობრივი კავშირი მოვლენის 
დამახასიათებელ ფიზიკურ სიდიდეებს შორის. ეს არის მათემატიკური 
თანაფარდობები, რომლებიც იძლევა ცალკეული სიდიდეების მიხედვით 
დანარჩენი სიდიდეების განსაზღვრის საშულებას. ასეთი შედეგების 
საფუძველზე იქმნება ცალკეული ჰიპოთეზები. მაგრამ თეორიიის 
დანიშნულებაა ახსნას მოვლენა რაც შეიძლება მცირე რაოდენობის ძირითად 
ჰიპოთეზებზე დაყრდნობით.
ამრიგად ცდასა და თეორიას შირის არსებობს მჭიდრო კავშირი: ცდა 
იძლევა თეორიის შექმნისთვის საჭირო ცნობებს, ხოლო თეორია და მისგან 
გამომდინარე დასკვნები მოწმდება ცდის საშუალებით. თუ აღმოჩნდა, რომ 
თეორიის თუნდაც ერთი შედეგი არ მართლდება ცდებით, მაშინ ეს თეორია 
არაზუსტია და მოითხოვს გადამუშავებას. ყოველი თეორიის ღირსება ძირითადად 
განისაზღვრება იმით, თუ რამდენად ეფექტურად ემსახურება იგი ექსპერიმენტული 
ფაქტების რაოდენობრივ 